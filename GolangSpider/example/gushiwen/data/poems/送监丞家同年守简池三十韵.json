{"ID":"8baeab4cafc0","Title":"送监丞家同年守简池三十韵","Author":{"ID":0,"CreatedAt":"0001-01-01T00:00:00Z","UpdatedAt":"0001-01-01T00:00:00Z","DeletedAt":null,"Name":"洪咨夔 ","Profile":"洪咨夔，(1176～1236)，南宋诗人，汉族人。字舜俞，号平斋。於潜（今属浙江临安县）人。嘉泰二年(1202)进士。授如皋主簿，寻为饶州教授。作《大治赋》，受到楼钥赏识。著作有《春秋说》3卷、《西汉诏令揽钞》等。► 1213篇诗文","Picture":"https://www.gushiwen.org/authorImg/hongzikui.jpg"},"Dynasty":"宋代","Content":"\n去年为君来，明廷峙鸾鹄。今年为亲归，蚕市苦思蜀。扶舆出修门，万里宛在目。大江六月寒，风饱帆数幅。金山如幽人，杜蘅缭荷屋。采石如壮士，铁骑明鋈续。五老烟光开，九华云气矗。如王公大人，冠冕而佩玉。大孤狷介甚，赤壁清旷足。黄鹤侠者流，隽放不容束。英雄古荆州，霜月耿乔木。寂寞三闾亭，风露落秋菊。阳台峰十二，森拱峡江曲。高标耸赤松，绝槩凛孤竹。或如汉汲黯，抗直敢掁触。又如唐真卿，峻絜不受辱。瞿唐滟滪堆，一柱轧坤轴。溃城睢阳孤，钩党林宗独。水石明边酌，苹蓼佳处宿。宽作几月程，迎面峨眉绿。世道淡有味，人生平为福。江山无愧容，草木有余馥。试剑信雄拔，易简更清沃。虎蛇方横道，有此廉平牧。相如驷马贵，长孺一翁秃。明河隔黄姑，碧落杳飞鹜。独复即无妄，多识乃大畜。岁晏以为期，仁亦在乎熟。木末老芙蓉，阑干深苜蓿。邮签莫厌娄，瑟僴尉淇奥。\n","Translate":"","Like":"","Background":"","Url":"https://so.gushiwen.org/shiwenv_8baeab4cafc0.aspx"}